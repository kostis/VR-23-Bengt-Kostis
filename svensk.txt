Cyberattacker och dataintrång är ett växande samhällsproblem, som varje år förorsakar enorma kostnader, och i många fall läcker känslig information till fientligt sinnade organisationer. I teorin ska de säkerhets som förbinder alla världens datorer göra intrång och dataläckor omöjliga. Men i praktiken är deras implementeringar behäftade med buggar och säkerhetshål. Dessa kan vara svåra att hitta, men när en illvillig fiende upptäcker dem så kan han eller hon utnyttja dem till oupptäckta dataintrång. Den idag viktigaste tekniken för att förhindra och upptäcka buggar i säkerhetsprotokoll är testning, i synnerhet s.k. säkerhetstestning som syftar till att hitta säkerhetsbuggar som kan utnyttjas av angripare. Under de senaste decennierna har tekniker för säkerhetstestning utvecklats  på ett imponerande sätt, inte minst genom utveckling av s.k. fuzzing-tekniker. Dock  är säkerhetsprotokoll komplexa på ett sätt som gör det svårare att testa dem effektivt.
Syftet med projektet är att göra tekniker för säkerhetstestning av nätverksprotokoll helt automatiserade, skalbara, och lika effektiva i att hitta buggar som nuvarande test-tekniker är för andra typer av programvara. Projektet bygger på tidigare arbeten i vår forskargrupp och tre inriktningar. Den första är att utveckla kraftfullare tekniker för s.k. modellinlärning, som genom testning skapar modeller av hur en protokollimplementering fungerar. Den andra är att göra nuvarande tekniker för protokolltestning effektivare, bl.a. genom att utnyttja de modeller som skapas av den första inriktningen. Den tredje är att implementera verktyg som kan användas för att testa godtyckliga protokoll, och som även kan vidareutvecklas av andra forskargrupper.
